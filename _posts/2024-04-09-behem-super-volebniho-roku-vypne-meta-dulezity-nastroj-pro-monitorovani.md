---
title: Během super volebního roku vypne Meta důležitý nástroj pro monitorování
date: 2024-04-06 09:30:00 +0800
categories: [Sociální sítě]
tags: [facebook]
image:
  path: /img/kansas-reflector-ban.webp
---

Hojně používaná služba, kterou se dalo nahlížet pod pokličku Facebooku, se nadobro vypíná. Společnost Meta rozpustila tým stojící za monitorovacím nástrojem [CrowdTangle](https://www.crowdtangle.com/){:target="_blank"}, zrušila nové registrace a od 14. srpna již nebude možné jej používat.

Bezplatná služba umožňovala redakcím a novinářům sledovat trendy na sociálních sítích Facebook a Instagram, přinášet aktuální příběhy, měřit jejich dosah a identifikovat hlavní influencery. To ostatně nadšeně oznamoval i samotný Facebook, když v roce 2016 CrowdTangle kupoval. 

Zároveň byl oblíbený i mezi výzkumníky, kteří ho používali jako prostředek k získávání informací o potenciálně škodlivém obsahu a dezinformacích. Byla to jedna z mála možností jak získat data od společnosti, která nebyla vždy otevřená. Facebook tvrdil, že data z CrowdTanglu mohou být neúplná nebo zavádějící a opakovaně odmítal výsledky, které se o tento nástroj opíraly. Mluvčí společnosti uvedl: „Spoléhat se na CrowdTangle při takových výzkumech mohlo působit zmatek, protože k tomu nebyl navržen.“

Ve skutečnosti CrowdTangle dokázal poukázat na problémy Mety. Například v roce 2020 začal novinář New York Times Kevin Roose používat CrowdTangle ke každodennímu zobrazování deseti nejvýkonnějších odkazů a zjistil určitou nerovnováhu. V TOP 10 dominoval Ben Shapiro a Dan Bongino, oba majitelé krajně pravicových facebookových účtů.

Ukončení podpory není pro mnohé výzkumníky překvapením, ale přichází v době, kdy po celém světě probíhají desítky voleb, včetně důležitých voleb amerického prezidenta. A i když se nejednalo o dokonalý způsob, jak získávat data, mělo velký význam. Po uzavření Facebook API neexistovala žádná jiná životaschopná cesta k datům, alespoň ne způsobem, který je v souladu se smluvními podmínkami.

Rozhodnutí uzavřít CrowdTangle vyvolalo značné rozhořčení. Skupiny jako Mozilla Foundation, EU DisinfoLab, Digital Rights Foundation, Faktabaari a další se připojily k [otevřenému dopisu](https://foundation.mozilla.org/en/campaigns/open-letter-to-meta-support-crowdtangle-through-2024-and-maintain-crowdtangle-approach/){:target="_blank"}, v němž odmítly rozhodnutí o ukončení a požádaly společnost Meta, aby prodloužila funkčnost alespoň do ledna. Dopis poukazuje na to, že letos bude volit přibližně polovina světové populace a absence CrowdTangle znemožní sledování volebních dezinformací.

Nezávislí factcheckeři pracující pro Metu již začali používat náhradu v podobě [Meta Content Library](https://transparency.fb.com/researchtools/meta-content-library){:target="_blank"}. O přístup mohou požádat i akademici nebo neziskové instituce. Knihovna však nebude přístupná mnoha novinářům pracujícím pro komerční zpravodajské organizace. Což je jedna z nevýhod. CrowdTangle byl navíc zdarma a nevyžadoval proces schvalování.

Meta v tomto případě odkazuje na svou službu [Meta Business Suite](https://business.facebook.com/){:target="_blank"} a [knihovnu reklam](https://www.facebook.com/adlibrary){:target="_blank"}. Bohužel se jedná o nedostatečné řešení, které zobrazuje jen určitý druh informací. Doporučené náhrady v podobě nabídky třetích stran jako NewsWhip, Hootsuite, Meltwater, Sprout Social nebo Cision poskytují komplexní výsledky až za poplatek.

Službu CrowdTangle využil server investigace.cz k porovnání dvou prezidentských kandidátů - Petra Pavla a Andreje Babiše

Rebekah Tromble, která vede Institut pro data, demokracii a politiku na Univerzitě George Washingtona uvedla, že Meta Content Library by se mohla stát mocným pomocníkem. Bohužel má v současné podobě řadu omezení. Nelze například vyhledávat podle zeměpisné oblasti, má omezení počtu generovaných výsledků vyhledávání a blokuje stahování dat. Uživatelům také není nijak usnadněna migrace a není k dispozici jasný odkaz pro přechod. Meta tvrdí, že bude naslouchat zpětné vazbě.

Bohužel Meta nemá dobrou pověst. Ráda dává velké sliby, získává za to pozitivní hodnocení v tisku, ale realita je nakonec zklamáním.

Nástroj CrowdTangle je nyní v „režimu údržby“ a uživatelské rozhraní, API, historická data a rozšíření pro prohlížeč Google Chrome budou v srpnu vypnuty.

Článek vznikl na základě překladu anglického originálu [A window into Facebook closes as Meta sets a date to shut down CrowdTangle](https://www.niemanlab.org/2024/03/a-window-into-facebook-closes-as-meta-sets-a-date-to-shut-down-crowdtangle/){:target="_blank"}



